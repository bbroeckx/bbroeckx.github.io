# Waarom leren leren?
Als scholier of student kijk je misschien op tegen al die vakken die je weinig zeggen, maar die je toch moet kennen. Je praat met je ouders, die je zeggen dat je goed moet studeren, want het is belangrijk voor later. Als je dan vraagt of ze ooit iets met geschiedenis, of esthetica, of chemie gedaan hebben na de middelbare school, is het antwoord vaak neen.

Dus waarom zou je de moeite doen, vraag je je waarschijnlijk af.

Je studie in de middelbare school vormt een voorbereiding voor een latere studie aan de hogeschool of de universiteit. En die studies zijn dan weer belangrijk voor je latere kansen op de arbeidsmarkt. Maar leren kan veel meer zijn dan dat.

De vakken waaraan je wordt blootgesteld interesseren je, of ze interesseren je niet. Soms vindt iemand zijn passie door iets wat ie gehoord, gezien of geleerd heeft tijdens één van zijn lessen. Dat zijn eerder uitzonderingen, maar ze bestaan. Maar ook daar gaat het niet echt over.

Leren is eerst en vooral beginnen omgaan met een grotere hoeveelheid informatie, het leren om er zelf structuur in aan te brengen en die dan te verankeren in je hoofd om er een goede overhoring en een goed examen over te gaan doen. Leren is ook het oefenen op het opsplitsen van grotere gehelen in hapklare brokken die je kan verwerken. Het is het creëren van een geraamte van kennis waar je later ervaringen aan kan hangen en ze kan verklaren. En leren is tenslotte omgaan met informatie die elkaar soms tegenspreekt, en vanwaaruit leren om zelf na te denken en een eigen opinie te vormen.

Maar om te kunnen leren, moet je eerst leren leren. Leren studeren. Wat niet veel mensen beseffen is dat leren leren niet heel veel te maken heeft met intelligentie. Het gaat er vooral over om een goed leerproces te hebben en dat consistent toe te passen. Het gaat over het doorzettingsvermogen om dat proces elke dag opnieuw toe te passen, en vertrouwen te hebben dat dat proces resultaten zal hebben.

Deze website beschrijft de verschillende elementen van zo'n proces. Het proces van leren studeren, of leren leren. Veel leesplezier.