# Wie ben ik?
Mijn naam is Ben Broeckx. Ik ben vader van twee tieners, die allebei tijdens de corona lockdowns heel veel moeite hadden om geconcentreerd te blijven. Ik nam een methode die ik zelf had geleerd tijdens mijn studie en vulde die aan met ideeën van verschillende personen. De website bevat trouwens een referentielijst van interessante boeken, websites, podcasts en YouTube video's die me geholpen hebben bij het bouwen van deze methode.

Maar wat weet ik van leren leren? Naast het feit dat ik zelf natuurlijk ook ooit jong was en leerde en vervolgens ging studeren, was ik ook gedurende een aantal jaren de academisch directeur van een opleidingsprogramma aan een Belgische managementschool en was ik als uitvoerend professor verantwoordelijk voor het verzorgen van een aantal cursussen. Ik heb dus zowel voor de klas gestaan als in de klas gezeten.

Een deel van de ideeën op deze website werden onderbouwd door ervaren opleidingsexporten. Een aantal andere ideeën werden me aangeleerd door mijn grootvader, die ze zonder twijfel van zijn vader of grootvader had.

Maar wat vooral belangrijk is, is het engagement om het proces te volgen, elke dag opnieuw. Het is niet die ene perfecte dag waarop alles vlot lijkt te lopen en je meer studeert dan je ooit tevoren deed, die het verschil zal maken. Het zijn die dagen dat je met veel minder enthousiasme toch doorzette en het werk deed. Doorzettingsvermogen, daar gaat het om.

Ik hoop vooral dat wat ik hier heb verzameld, voor jullie als leerlingen en studenten een verschil kan maken. Want het is echt niet gemakkelijk: te weinig scholen bieden aan hun leerlingen een methode aan om te leren leren die gedetailleerd is uitgewerkt en toch niet te enorm is dat ze afschrikwekkend wordt.

In elk geval, veel geluk!

Ben