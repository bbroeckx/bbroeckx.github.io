---
layout: default
title: Hoe studeer je wiskunde en wetenschappen
nav_order: 6
has_children: true
parent: vakken
permalink: docs/vakken/wiskunde
---

# Hoe studeer je wiskunde en wetenschappen?
{: .no_toc }

Wiskunde en wetenschappen zijn een kunde, geen kunst. Dat betekent dat iedereen die zich voldoende inzet, wiskunde en wetenschappen kan leren. Het gaat over de inspannning die je bereid bent om te doen.
{: .fs-6 .fw-300 }

---

## Theorie
### Theorie als basis voor begrip
Theorie heb je nodig om de oefeningen te begrijpen en vaak ook - maar niet altijd - om de oefeningen uit te kunnen voeren. Dus wanneer je theorie leert als basis voor begrip van een wiskundig of wetenschappelijk idee, is het belangrijk dat je die theorie ontdekt via begrijpend lezen (LINK). Je einddoel hier is dat je die theorie kan gebruiken om mee na te denken.
 
### Theorie voor overhoringen, herhalingstoetsen en examens
Er is nog een andere toepassing van theorie ... theorie is vaak een onderwerp voor overhoringen en examens. En daar vormt theorie in feite een bron van goedkope punten, mits je de bewijzen van buiten leert. Ik weet dat, als je de theorie beheerst, je in principe een bewijs zelf kan beginnen opstellen. Maar, tijdens een overhoring, een herhalingstoets of een examen heb je vaak last van een beetje stress en riskeer je die goedkopere punten gewoon weg te smijten. En dat is spijtig. Dus leer gewoon je bewijzen van buiten.
 
Als je de steekkaart-methode (LINK) toepast, merk je vaak dat de hoeveelheid theorie die je van buiten moet leren, minder is dan je wel denkt als je gewoon je cursus of je handboek vastneemt. Het loont dus vast de moeite om even die extra inspanning te doen en alvast een aantal punten in je zak te steken. Daarnaast is het ook vaak zo dat als je tijdens een examen dergelijke vragen goed beantwoordt, je wat meer zelfvertrouwen krijgt en dus minder snel zal blokkeren op andere vragen.
 
---
 
## Praktijk en oefeningen
Oefeningen leer je in feite maar op één manier ... en dat is door het maken van veel oefeningen, en beter nog door het eerst maken van een aantal fouten in die oefeningen.
 
De manier om oefeningen te beginnen maken is door de oefening eerst gewoon te maken, zonder enige ondersteuning. Dit dwingt je om  goed na te denken over hoe je een oefening moet aanpakken. Wanneer je voor het oplossen van een oefening direct naar de oplossingsmethode gaat, dan ben je steeds geneigd om die oplossingsmethode te bekijken en lieg je jezelf voor. Je leert in feite niks, je fietst, maar met de training wieltjes er nog aan. En dat is niet de manier.
 
Door fouten te maken en door te begrijpen waarom je die fouten maakt en hoe je die fouten kan vermijden, bouw je een ervaring en een redundantie op tegen deze fouten. Wanneer je een dergelijke oefening tegenkom tijdens de overhoring, weet je nog waar je tijdens het oefenen een fout maakte, en zal je die fout kunnen vermijden.
 
1. Je begint met een oefening en je maakt die volledig zelfstandig;
2. Je kijkt je oplossing na en je corrigeert je oefening. Je probeert de oplossingsmethode te begrijpen;
3. Doe dit opnieuw en opnieuw, met gelijkaardige oefeningen, tot je geen fouten meer maakt;
4. Doe daarna nog een aantal keer die oefening om er zeker van te zijn dat je de oplossingsmethode goed in je hoofd geprent hebt.
 
Wanneer je een bepaalde fout herhaaldelijk maakt, is het belangrijk om oefeningen te blijven maken tot je die fout niet langer maakt. Die oefening hoort op je zwarte lijst en vraagt speciale aandacht. Je focust je op het begrijpen van de oplossing, door dat type oefening opnieuw en opnieuw te maken. Dit is wat muzikanten doen wanneer ze een moeilijke passage leren spelen, en wat balletdansers doen wanneer ze een moeilijke beweging leren. Experten noemen dit in het Engels “deliberate practice”, wat we kunnen vertalen door “bewust oefenen”, het oefenen op je eigen zwakheden tot je ze opgelost hebt. Je oefent tot je de beweging, de passage of de oefening in je spier-geheugen hebt zitten, tot je de oefening haast automatisch kan maken.

---
 
## Samenvattend
Overhoringen, herhalingstoetsen en examens voor wiskunde en wetenschappen omvatten theorie en praktijk, vaak onder de vorm van oefeningen. Voor de theorie leer je wat je moet kennen van buiten. Dit zijn goedkope punten, en die mag je niet missen. Voor de oefening pas je het principe van bewust oefenen toe. Je maakt oefeningen zonder ondersteuning, je vergelijkt met de referentieoplossing en je bekijkt de oplossingsmethode. Vervolgens maak je gelijkaardige oefeningen tot je voelt dat je die fouten niet meer zal maken.